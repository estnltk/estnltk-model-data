
# Märgendusreeglid

 ### 1. Ajamäärus (time)
 
- Vastab küsimustele Millal? Mis ajal? Mis ajaks? Mis ajani? Mitu korda? Kui tihti? Kui kaua? jne.

- Võib olla konkreetne (nt reedel kell kaks) või ebamäärane (nt varsti).

- Keerukamate juhtude näiteid:

*(millegi toimumine)* **ajas ja ruumis** – samaaegselt aeg ja koht, väga erandlik.

*(soov saada andmeid)* **ääretu kiirusega** – tõlgendatav viisimäärusena (kuidas?), kuid kuna väljendab ajalist pakilisust, siis antud juhul märgendati ajamäärusena.

*(rakendus töötutele)* **ilma maksimukestvuseta** – maksimumkestvus on irreaalne, lisaks tõlgendatav viisimäärusena (kuidas?). Siiski on antud juhul märgendatud ajamäärusena, sest väljendab tähtajatust.

### 2. Kohamäärus (loc)

- Vastab küsimustele Kus? Kuhu? Milleni|Kuhumaale? Kustkaudu? jne.

- Võib olla (reaalsuses eksisteeriv) konkreetne asukoht (nt Tallinnasse, laua peal) või midagi hägusemat (nt ühe kliendi käest, (investeerima) kinnisvarasse). Aga väga abstraktseid juhte on otsustatud siin mitte kohamäärustena märgendada (nt (on pärit) hiina keelest)

- Keerukamate juhtude näiteid:

*(kulutavad)* **lastele** – ühest küljest abstraktne, aga kuna lapsed on võrreldes nt hiina keelega siiski konkreetsemad, on antud juhul märgendatud kohamäärusena.

**“vee peale”** *(jäävad)* – kujundlik, kuid antud juhul märgendatud siiski kohamäärusena.

*(kukkus)* **seljaga** *(vastu midagi)* – on tõlgendatav muu määrusena (Kuidas? Millega?), kuid antud juhul on eelistatud tõlgendada kohana, sest on osa kukkumise positsiooni kirjeldusest.

### 3. Aeg ja koht (time-loc)
 
- Erandjuht, kus fraas väljendab nii aja- kui kohamäärust ja pole võimalik nende kahe kategooria vahel otsustada. Andmestikus esineb vaid ühel korral:

*(tolmu tihedus on)* **ajas ja ruumis** *(muutlik)* – samaaegselt aeg ja koht, väga erandlik.

### 4. Sündmus (event)

- Mitmekesine kategooria. Sõnaliigilt võib olla sündmus nii nimisõna kui omadussõna ja väljendada nii millegi toimumist, tegevust kui seisundit.
 
- Sündmuse alla märgendatakse ka määrused, mis ei ole aja- ega kohamäärused juhul, kui need semantiliselt väljendavad sündmust/seisundit. Nt konstruktsioonis (peame) elamiseks (midagi tegema) on elamiseks tõlgendatav otstarbemäärusena (Milleks?), kuid elamine semantiliselt siiski väljendab ka (olgugi, et pikaajalist) sündmust, seetõttu on otsustatud see märgendada sündmusena.

- Irreaalseid sündmuseid ei märgendata sündmustena (nt ametliku heakskiiduta)

- Keerukamate juhtude näiteid:

**taotlusega võrdse kohtlemise kohta** *(ühinevad ka ülejäänud kandidaatriikide parlamentide maaelukomiteed ja -komisjonid)* – saab vaielda, kas taotlus ikka on sündmus, kuid antud juhul on otsustatud seda nii tõlgendada.

**vanemate süütundest** – näide ühest võimalikust seisundist, mida on otsustatud tõlgendada sündmusena.

*(viskas Levicomi juhi)* **oma liidu asutamiskoosolekult** *(välja)* – saaks tõlgendada ka kohamäärusena, kuid selliseid juhte on otsustatud märgendada siiski sündmustena semantika tõttu.

### 5. Muu (other)

- Kõik, mis ei sobitu eelnevasse kolme kategooriasse.

- Sinna hulka kuuluvad muud määrused, mis ei väljenda kohta ega aega (nt (lõikas) noaga); sihitiselaadsed objektid, mis pole nimetavas, omastavas ega osastavas käändes (nt (annab) lapsele); arvud ja mõõdud (nt 10000, 15 kraadi); lühendid (nt s.t., jne) ja muu säärane.

- Keerukamate juhtude näiteid:

*sündmus + kaassõna* **korral/puhul/tõttu** *jne (nt ühesuguse söötmise korral)* – enamasti on otsustatud tõlgendada muuna, sest sageli väljendavad mõnda määrust ning sääraste kaassõnadega muutub sündmus hägusemaks (kas ikka toimus või oli irreaalne). Nt (on hea efektiga) osteoartroosi, spondüloosi ja reumatoidartriidi korral konstruktsioonis mainitakse loetletud haigusi üldisemas võtmes (kui peaks juhtuma, siis mainitud ravim töötaks), kuid räägitud pole konkreetsetest haigusjuhtudest. Samas võibolla oleks õigem selliseid konstruktsioone tõlgendada ikkagi sündmustena, sest sündmuseid, mis väljendavad määrust, aga ei sisalda säärast (hägustavat?) kaassõna on otsustatud ikkagi sündmustena tõlgendada.

*Anafoorid (nt* **millega, sellest, selleks***)* – on otsustatud märgendada kategooriasse other isegi siis, kui viidatav sündmus on lauses ilmutatud kujul olemas. Aga sageli ei ole viide samas lauses, seetõttu tundub turvalisem märgendada muuna.





